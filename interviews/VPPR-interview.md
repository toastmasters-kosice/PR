Úlohou viceprezidenta pre verejné vzťahy je propagácia klubu v miestnej komunite a médiách.
Zabezpečuje identitu značky Toastmasters. Šíri informácie o existencii klubu a výhodách, ktoré poskytuje.
Udržiava webstránku klubu a jeho sociálne siete.

# 1. Ako si sa dozvedela o Toastmasters?
Počúvala som podcast Tima Ferrissa so Susan Cain (Šou Tima Ferrissa - Ako prekonať strach a prijať tvorivosť /  The Tim Ferriss Show - How to Overcome Fear and Embrace Creativity).
Susan tam rozprávala o svojom strachu z verejného vystupovania. Viem, že je to aj môj problém. Spomenula, ako nechcela, aby jej strach bránil v tom, čo chce robiť. A to ma veľmi oslovilo, pretože ani ja to nechcem.
Postupne sa vystavovať tomu, z čoho máme strach, aby to časom pre nás nebol paralyzujúci problém. Hovorila o tom, že jej v tom veľmi pomohol Toastmasters. Pamätám sa, ako som si povedala, že to je skvelá vec, bolo by super, keby to bolo aj u nás.

# 2. Prečo si šla do vedenia?
Chcela som sa naučiť niečo nové. A vrátiť Toastmasters niečo späť, pretože vďaka Toastmasters rastiem a stáva sa zo mňa lepší človek. 
Chcem pomôcť rozšíriť povedomie o Toastmasters medzi ľuďmi, pretože by náš klub mohol pomôcť aj ďalším ľuďom. Len možno ešte nevedia, že niečo také v Košiciach máme.

# 3. Vieš uviesť jeden konkrétny príklad, kde ti Toastmasters pomohol v reálnom živote?
Menej sa bojím. 
Keď je nejaká prednáška, a po jej skončení sa prednášajúci opýta, či sú nejaké otázky, predtým by som sa nikdy neprihlásila, ani keby som nejakú otázku mala.
Alebo keď sa opýtajú na spätnú väzbu.

# 4. Môžeš uviesť jednu-dve veci, ktoré si o sebe vďaka Toastmasters zistila?
1. Prekonať svoj strach a vystúpiť z komfortnej zóny je síce ťažké, ale skutočne to dokáže niekoľkonásobne obohatiť môj život.

2. Ak je niečo, čo by som chcela urobiť, no mám z toho strach, treba to skúsiť. Aj keď si myslím, že mi to nepôjde a že to nedokážem. A nezahodiť tú myšlienku hneď, len na základe predpokladov, pretože moje predpoklady môžu byť nesprávne.
